---
title: Beauty contest
---


# Keynes - Beauty contest

A részvénypiac működésének metaforikus leírása.

A befektetők döntéseit nem az értékek (saját preferenciáik), hanem más befektetők várható (spekulált) viselkedése határozza meg.

1936-os írásában Keynes a professzionális befektetést egy újság által szervezett szépségversenyhez hasonlította, amiben a résztvevők akkor nyernek, ha azokat az arcokat választják, amiket a többi játékos a legszebbnek tart. **A szépségverseny játékban a nyertes nem az, aki a legszebb arcot választja (ez amúgy is szubjektív), hanem az, aki eltalálja, hogy a többség kit választ legszebbnek.**

A piaci szereplők iteratív gondolkodást folytatnak: mindenki azt próbálja kitalálni, hogy a többiek mit fognak gondolni, ahelyett, hogy egy eszköz valós értékét ítélnék meg: befektetők azt próbálják megjósolni, **hogyan fognak mások rövid távon értékelni** egy eszközt.

A spekuláció szintjei: 

1. szint: Az emberek azt választják, amit ők a legszebbnek gondolnak.
2. szint: Az emberek azt választják, amit mások a legszebbnek tartanak.
3. szint: Az emberek azt próbálják kitalálni, hogy mások mit gondolnak arról, amit mindenki más választana.

**A harmadik szinten az emberek mások várakozásai alapján hoznak döntéseket.**

*"Eljutottunk ahhoz a harmadik fokhoz, ahol arra használjuk az intelligenciánkat, hogy kitaláljuk: a közvélemény szerint mi lesz a közvélemény."* (Keynes, 1936)

Ez az elmélet megalapozza az olyan piaci jelenségek megértését, mint a  buborékok vagy a csorda hatás. Keynes rámutatott: a racionális, hosszú távú befektetőket felül is múlhatják azok, akik jobban tudják kitalálni, hogy a tömeg mit fog gondolni. 

## Beauty contest game

A közgazdászok Keynes meglátásait egy egyszerű játékkal ragadták meg. Beauty contest game (BCG) egy közgazdaságtani és játékelméleti fogalom, ami azt vizsgálja, hogyan alakulnak ki az egyének döntései mások várakozásainak figyelembevételével. 

A BCG játék szerkezete: a kísérleti alanyok külön-külön tippelnek egy számot 0 és 100 között úgy, hogy megpróbálják eltalálni a játékban résztvevők tippjének az átlagának a kétharmadát (p=2/3). A nyertes az lesz, akinek a választása a legközelebb áll a választások átlagának kétharmadához.

A gondolkodás 1. szintjén az alanyok véletlenszerűen választanak egész számot a 0-100 intervallumon belül. Azok az alanyok, akik feltételezik, hogy mindenki más véletlenszerű számot mondott (ez a gondolkodás 2. szintje), azoknak megnyílik a lehetőségük egy követendő „nyerő” stratégiára, hogy a 0 és 100 közötti véletlen tippek várt átlagának (50-nek) kétharmadát, azaz 33-at tippeljenek. Amikor valaki úgy véli, hogy a többi alany eljutott a gondolkodás 2. szintjére, akkor az ő domináns stratégiája, hogy a 33 kétharmadát, azaz 22-t tippeljen. Ez a gondolkodás 3. szintje. A 4. szintre jutók 15-öt, az 5-dikre pedig 10-et tippelnek és így tovább. Ha ez az iteratív gondolkodás a végtelenségig folytatódik, akkor a választott szám 0-hoz konvergál. Így a játéknak **egyetlen Nash-egyensúlya van: minden játékos a 0-t választja**.

Ha feltételezzük, hogy mindenki racionális, és  mindenki tudja, hogy a többiek is racionálisak, akkor a 0 az egyetlen logikus válasz. A racionalitás a „közös tudás” (common knowledge) elvéből következik.

**A kísérlet által mérhetővé válik, hogy hány lépéssel (szinttel) gondolkoznak előre a játék résztvevői.**

De a valóságban sohasem jutnak el az alanyok a Nash-egyensúlyhoz. A játékokban a nyerő szám mindig lényegesen magasabb, mint a 0. A játék mutatja meg a különbséget az elméleti racionalitás  és a valódi emberi viselkedés között. **A BCG játékot nem lehet modellezni teljesen racionális szereplők döntéseivel.**

---

- Magyar nyelvű összefoglaló: [Komáromi György - A szépségverseny játék múltja és lehetséges jövője](https://publikaciotar.uni-bge.hu/id/eprint/1980/1/18.%20Kom%C3%A1romi%20Gy%C3%B6rgy.pdf)
- Beauty Contest Game alapmű: [Nagel, R. (1995) - Unraveling in Guessing Games: An Experimental Study](https://www.researchgate.net/publication/4725772_Unraveling_in_Guessing_Games_An_Experimental_Study)

